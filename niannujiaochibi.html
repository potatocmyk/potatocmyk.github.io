<!DOCTYPE html>
<html lang="zh-cn">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>念奴娇·赤壁怀古</title>
</head>

<body>
    大江东去，浪淘尽，千古风流人物。

    故垒西边，人道是，三国周郎赤壁。

    乱石穿空，惊涛拍岸，卷起千堆雪。

    江山如画，一时多少豪杰。

    遥想公瑾当年，小乔初嫁了，雄姿英发。

    羽扇纶巾，谈笑间，樯橹灰飞烟灭。

    故国神游，多情应笑我，早生华发。

    人生如梦，一尊还酹江月。
</body>

</html>